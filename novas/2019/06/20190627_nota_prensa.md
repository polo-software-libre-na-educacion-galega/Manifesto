|   [Manifesto](https://polo-software-libre-na-educacion-galega.github.io/Manifesto/)	|   [Asinantes](https://polo-software-libre-na-educacion-galega.github.io/Manifesto/Asinantes)	|    [Como apoiar o manifesto](https://polo-software-libre-na-educacion-galega.github.io/Manifesto/Apoiar)	|   [Contacto](https://polo-software-libre-na-educacion-galega.github.io/Manifesto/Conctacto)	| [Novas](https://polo-software-libre-na-educacion-galega.github.io/Manifesto/Novas)	|    

# Nota de prensa


Nota de prensa: Manifesto polo Software Libre na Educación Galega

Estimado/a xornalista,
queremos dar a coñecer o manifesto "Polo Software Libre na Educación Galega". Pódese consultar o manifesto na seguinte ligazón: https://polo-software-libre-na-educacion-galega.github.io/Manifesto/ .

Hai dúas semanas a Xunta asinou un acordo on Microsoft para que todos os centros de ensino de Galicia teñan acceso á plataforma Office 365 da multinacional. A decisión uníase á adxudicación por parte do Goberno galego, meses antes, dun contrato de 13,5 millóns de euros para a adquisición de licenzas de programas da compañía estadounidense. O acordo foi recibido inmediatamente cunha vaga de críticas nas redes, alertando da "dependencia tecnolóxica", dos problemas de "privacidade" e do custo económico deste tipo de accións

Este mércores o sector galego do software libre vén de publicar un manifesto titulado "Polo Software Libre na Educación Galega" no que advirten do efecto prexudicial do acordo da Xunta con Microsoft para o sector do software libre en Galicia e para o propio estudantado, afirmando que "traerá consecuencias, dificultando a interoperabilidade dos sistemas e obstaculizando o uso de estándares abertos na Administración pública". Ademais, critican que freará "o desenvolvemento do tecido empresarial tecnolóxico local".

O documento, asinado polas asociacións Aberteo, AGASOL, Asociación Informática Amigus, Bricolabs, Comunidade o Zulo, Ghandalf, GPUL, Nova Escola Galega, Proxecto Trasno, Recuncho Maker e Xeopesca, comeza sinalando que aínda que a Xunta publicitou que o acordo con Microsoft non tería custo para as arcas públicas, este convenio e a anterior contratación de 13,5 millóns de euros en licenzas de código pechado "están claramente vinculados desde o punto de vista da planificación". Así mesmo, lembra que o acordo coa multinacional "non é público".
